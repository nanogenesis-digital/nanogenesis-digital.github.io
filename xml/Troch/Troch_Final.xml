<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Mondini</title>
                <author>David Troch</author>
                <respStmt>
                    <name>Lamyk Bekius</name>
                    <resp>encoding scheme, TEI customization, encoding</resp>
                </respStmt>
            </titleStmt>
            <publicationStmt>
                <p n="section">Mondini</p>
                <p corresp="sessie">Laatste versie</p>
            </publicationStmt>
            <sourceDesc>
                <p>
                    <l>Date: 04-10-2020</l>
                    <l>Start time: 21:57:14</l>
                    <l>Duration: 00:24:03</l>
                    <l>Leest laatste versie nog eenmaal door.</l>
                </p>
                <p><linkGrp><link prev="20_s29" n="Final" next="#"/></linkGrp></p>
            </sourceDesc>
        </fileDesc>
    </teiHeader>
    <text>
        <body>
            <p><seg>Mondini</seg><lb/>
                <seg>Mijn vlucht eindigt hier: in een uitgestorven bergdorp.</seg>
                <seg>De tijd die me rest slijt ik in een beklemmend tweekamerappartement boven een
                    leegstaand winkelpand waar men, afgaande op het aftandse paneel boven de
                    etalage, ooit ski's moet hebben verhuurd.</seg>
                <seg>Ski's stammen uit een ver verleden.</seg>
                <seg>Vandaag de dag zijn ze totaal nutteloos.</seg>
                <seg>Zoals zoveel zaken.</seg>
                <seg>Vooral elektrische apparaten hebben hun nut verloren.</seg>
                <seg>Nu zonne-energie zomaar uit de lucht te plukken valt, hebben - oh, ironie -
                    alle elektriciteitscentrales het begeven.</seg>
                <seg>We zijn naar het stenen tijdperk teruggeworpen.</seg>
                <seg>Wat er van we nog overblijft.</seg>
                <lb/>
                <seg>Hoelang is het geleden dat ik een levende ziel tegen het lijf liep?</seg>
                <seg>Weken, maanden wellicht.</seg>
                <seg>Ergens in het dal, voor ik haarspeldbocht na haarspeldbocht naar boven
                    klom.</seg>
                <seg>Vroeger, veel, veel vroeger knipoogde je naar elkaar, flirtte je, trakteerde je
                    op een glas, deelde je een sigaret en belandde je met elkaar in bed.</seg>
                <seg>Nu kijk je elkaar schichtig aan, vanaf wat je hoopt dat een veilige afstand is,
                    en zet je het vervolgens op een rennen, elk een andere richting uit; je wil niet
                    nog meer bloed aan je handen.</seg>
                <seg>Het is ieder voor zich.</seg>
                <seg>Voor sentimentaliteit is geen plaats.</seg>
                <seg>Overlevingsdrang leidt niet langer tot voortplanting.</seg>
                <lb/>
                <seg>Mij zal je geen foto's van geliefden zien inlijsten in een poging om deze
                    luttele vierkante meters er huiselijker op te maken.</seg>
                <seg>Er zijn geen foto's.</seg>
                <seg>Niet meer.</seg>
                <seg>De vakantiekiekjes van de vrouw die hier ooit moet hebben gewoond, heb ik van
                    de muur gehaald, versnipperd en opgepeuzeld.</seg>
                <seg>Uit honger, uit razernij, uit nostalgie naar de smaak van een
                    vrouwenlichaam.</seg>
                <seg>Nostalgie is geen goede raadgever.</seg>
                <seg>Daar kom ik nergens mee.</seg>
                <seg>Het helpt niet, treuren om alles en iedereen.</seg>
                <seg>Ik moet doorzetten, het hoofd koel houden, voorkomen dat de dorst echt niet
                    meer te harden valt.</seg>
                <lb/>
                <seg>In mijn telefoon, ja, daarin staan nog massa's foto's, filmpjes ook, maar die
                    telefoon is allang dood.</seg>
                <seg>De batterij zal ik geen nieuw leven inblazen door het toestel eindeloos om en
                    om te draaien, en toch lig ik op mijn matras vaak niets anders te doen.</seg>
                <seg>Verveling.</seg>
                <seg>Meditatie.</seg>
                <seg>Bezigheidstherapie.</seg>
                <seg>Ik tracht zoveel mogelijk details van de foto voor de geest te halen die ik
                    jaren geleden, aan het begin van mijn vlucht, onze vlucht, toen de
                    elektriciteitsnetten het nog niet voor bekeken hadden gehouden, genomen heb en
                    als achtergrond heb ingesteld.</seg>
                <seg>Op die foto: Evelina, Lily en een strakblauwe lucht.</seg>
                <seg>Evelina probeert een weerbarstige lok voor haar rechteroog weg te blazen, het
                    andere oog knijpt ze dicht tegen de felle zonnestralen.</seg>
                <seg>Lily zit half verdoken in de draagzak.</seg>
                <seg>Vijf maanden oud was ze toen.</seg>
                <seg>Nu zou ze zes zijn, zeven misschien.</seg>
                <seg>Ze zou schrijven, lezen en veel meer dan een bij een weten op te tellen.</seg>
                <seg>Lily.</seg>
                <seg>Evelina.</seg>
                <seg>Hun gezichten vervagen.</seg>
                <seg>Straks dreig ik ze me helemaal niet meer te herinneren.</seg>
                <seg>Dat betreur ik, dat betreur ik enorm, maar het mag me niet afleiden.</seg>
                <seg>Ik moet me op andere dingen focussen dan op lichtbruine krullen, diepblauwe
                    ogen en de schattigste oorlellen ooit.</seg>
                <lb/>
                <seg>Met de quasi uitgedroogde alcoholstift die ik in een lade vond, zou ik de niet
                    te evenaren glimlach van Evelina op de muur naast mijn matras kunnen kalken en
                    toch doe ik het niet.</seg>
                <seg>Ik mag nostalgisch noch sentimenteel worden.</seg>
                <seg>Ik moet helder blijven.</seg>
                <seg>Voldoende water drinken.</seg>
                <seg>Drinken, drinken, drinken.</seg>
                <seg>In de kan naast de matras zit geen druppel meer, dus moet ik wel opstaan.</seg>
                <seg>Rechtkrabbelen is een beter woord.</seg>
                <seg>Geen inspanning die geen moeite kost.</seg>
                <seg>Tekenen zou krachten kosten.</seg>
                <seg>Ja, natuurlijk, het zou afleiding brengen, een welkome afleiding, het zou weer
                    eens iets anders zijn, maar eens iets anders zou mijn dood alleen maar
                    versnellen en in de hand werken en het is niet dat iemand mij een gouden
                    medaille om de nek zal hangen voor het feit dat ik het zolang weet uit te zingen
                    en toch bijt ik mij in het leven vast, want Lily en Evelina zijn er pas echt
                    niet meer wanneer niemand ze zich nog herinnert.</seg>
                <lb/>
                <seg>Tekenen.</seg>
                <seg>Met zwarte alcoholstift.</seg>
                <seg>Nu.</seg>
                <seg>In het pikkedonker.</seg>
                <seg>Nee.</seg>
                <seg>Plus, mijn tekenkunsten zijn zo beperkt dat ik niet verder kom dan een slechte
                    imitatie van de hiërogliefen van de Egyptenaren en het spijkerschrift uit
                    Mesopotamië.</seg>
                <seg>Bovendien heeft het geen zin dat ik onze voorvaderen uit het cro-magnon na-aap
                    en kwistig grotschilderingen begin te maken.</seg>
                <seg>De kans dat mijn gekrabbel ooit door levende, met hersenen uitgeruste
                    organismen wordt gevonden, is zo goed als nihil.</seg>
                <lb/>
                <seg>Straks geeft ook dit organisme het op.</seg>
                <seg>Wanneer straks exact is, geen idee, maar het zal geen half jaar meer duren, een
                    maand zou al straf zijn.</seg>
                <seg>Ik gok op hooguit een week.</seg>
                <seg>En dat is een optimistische gok.</seg>
                <seg>Wil ik mijn verstand niet verliezen, sta ik beter niet te lang bij zulke
                    gedachten stil.</seg>
                <seg>Al fluit ik geen deuntjes meer, ik doe alsof er niets aan de hand is.</seg>
                <seg>Ik leef net zoals vroeger.</seg>
                <seg>Ik ben een regelrechte negationist.</seg>
                <lb/>
                <seg>Er zit een patroon in deze negationist zijn dagen.</seg>
                <seg>Vandaag begint zoals alle vorige: rechtkrabbelen van de matras, de kan van de
                    grond tillen, mezelf naar de slinkende watervoorraad slepen, zorgvuldig, zonder
                    ook maar een druppel te morsen de kan vullen en drinken, drinken, drinken om
                    vervolgens al het zweet van alle plekken op mijn huid waar mijn tong bij kan te
                    likken.</seg>
                <seg>Zout houdt de vochtbalans in mijn lichaam op peil, zorgt ervoor dat mijn
                    spieren en zenuwen nog enigszins doen wat ze moeten doen.</seg>
                <seg>Het zou stom, onverstandig, ja zelfs potsierlijk zijn om van zodra ik wakker
                    word meteen naar de douche te sprinten.</seg>
                <seg>Wat geniet ik elke ochtend van die douche.</seg>
                <seg>Het zou me buitenmatig plezieren wanneer het gewoon eentje was zoals vroeger,
                    met regelbare temperatuur en waterstraal, waar ik steevast sentimentele liedjes
                    zoals Con te partirò onder zong, maar - nogmaals - sentimentaliteit doet meer
                    kwaad dan goed, dus mag ik mezelf haast gelukkig prijzen dat er van spontaan
                    stromend water geen sprake is.</seg>
                <seg>Als ik in het beklemmende tweekamerappartement eender welke kraan opendraai,
                    kan ik wachten tot sint-juttemis tot er iets anders dan stinkende lucht uit
                    tevoorschijn komt.</seg>
                <lb/>
                <seg>Dus wat doe ik van zodra ik een paar stevige slokken gedronken heb en zoveel
                    mogelijk zout van mijn huid heb gelikt?</seg>
                <seg>Met een gevulde kan naar het badkamertje trekken, op mijn tippen gaan staan in
                    de hoop dat ik mijn evenwicht weet te bewaren, de kan in de jerrycan gieten die
                    ik aan de douchestang heb gehangen en waarin ik met de punt van een steakmes
                    kleine gaatjes heb geprikt, als de wiedeweerga de kan opzijzetten en genieten
                    van het water dat traag door de gaatjes sijpelt en mij inzepen met shampoo en
                    douchegel waar ze in Hotel Istoria toch niets meer mee zijn.</seg>
                <seg>Ondanks al dat overtollig gezweet ruik ik best lekker.</seg>
                <seg>Ondanks alles wil ik er op mijn paasbest blijven uitzien.</seg>
                <seg>Ondanks het feit dat ik mezelf ten strengste verbied om sentimenteel en
                    nostalgisch te worden, is er iets in me dat stiekem in herrijzenissen wil
                    blijven geloven.</seg>
                <lb/>
                <seg>Evelina die als vanouds om de ochtendkrant en een pakje sigaretten is.</seg>
                <seg>Lily die slaapt als een roos.</seg>
                <seg>Evelina die zo voorzichtig mogelijk de voordeur opent, haar hakjes uittrapt,
                    mij de krant toewerpt en daarbij een kristallen wijnglas doet sneuvelen.</seg>
                <seg>Lily die weigert daar wakker van te worden.</seg>
                <seg>Evelina die opgelucht ademhaalt, toekijkt hoe ik de scherven bij elkaar veeg,
                    een sigaret opsteekt, inhaleert, de rook uitblaast, mij op identiek dezelfde
                    wijze als na die eerste knipoog een sigaret aanbiedt, mij vuur geeft, mij een
                    tel afwezig aanstaart en zegt: 'Moet je nu eens wat weten?'</seg>
                <lb/>
                <seg>En of ik altijd wel iets wou weten.</seg>
                <seg>Ik bungelde aan haar lippen als ze vertelde over wat ze nu weer in de
                    krantenwinkel had opgevangen en ze vertelde het altijd zo levendig dat het leek
                    alsof ze het zelf vanop de eerste rij had meegemaakt.</seg>
                <seg>Maar ze zal hier niet binnenwaaien.</seg>
                <seg>Nooit.</seg>
                <seg>Ik mag mezelf niks wijsmaken.</seg>
                <seg>Ik moet geen sprookjes verzinnen.</seg>
                <seg>Waarom ben ik toch zo streng voor mezelf?</seg>
                <seg>Waarom laat ik mijn gedachten niet toe veel, veel vaker af te glijden naar
                    Evelina die haar neus in mijn hals duwt, mijn geur opsnuift en zichzelf weer
                    eens niet in toom weet te houden?</seg>
                <seg>Ze kon onbeschrijfelijk wild worden als ik mijn haren met gembershampoo had
                    gewassen.</seg>
                <seg>En gembershampoo was, is mijn favoriete shampoo.</seg>
                <seg>Geen idee wat er in die flesjes van Hotel Istoria zit - de kleine lettertjes op
                    die miniflacons zijn echt onleesbaar - maar alleszins geen gember, want dat zou
                    ik wel ruiken.</seg>
                <seg>Mijn reukorgaan mag mij niet sentimenteel maken.</seg>
                <seg>Dat sta ik niet toe.</seg>
                <seg>Ik spoel de shampoo gewoon uit mijn haar.</seg>
                <seg>Ik word niet sentimenteel.</seg>
                <seg>Ik word niet nostalgisch naar de dagen dat de knopen van mijn hemd
                    sprongen.</seg>
                <lb/>
                <seg>Als er niet overal en altijd zo'n verzengende hitte zou hangen en een handdoek
                    nog van pas zou komen om mezelf af te drogen, zou het nu het moment zijn om
                    kleren aan te trekken.</seg>
                <seg>Er zijn er in het beklemmende tweekamerappartement genoeg te vinden.</seg>
                <seg>Weliswaar vrouwenkleren.</seg>
                <seg>Vooral veelkleurige jurkjes, precies het soort waarin Evelina er zo
                    voortreffelijk uitzag.</seg>
                <seg>Soms stel ik me voor dat Evelina en niet de vrouw van wie ik de vakantiekiekjes
                    oppeuzelde hier gewoond heeft, dat dit haar clandestiene toevluchtsoord was waar
                    ze na wat geflirt mannen van allerlei slag mee naartoe lokte, dat haar geur in
                    die jurkjes hangt.</seg>
                <seg>Ja, ik heb er mijn neus weleens in geduwd.</seg>
                <seg>Ja, er is al eens een spermavlek op beland op momenten dat het me echt te
                    machtig werd en ik hevig naar Evelina haar goddelijke lichaam snakte.</seg>
                <seg>Schaam ik me niet voor.</seg>
                <seg>Er is niets meer om me tegen wie dan ook voor te schamen.</seg>
                <seg>Geen wezen dat er aanstoot aan neemt dat ik het weinige dat ik hierbinnen
                    uitvreet compleet naakt doe.</seg>
                <lb/>
                <seg>Naakt op de matras ontbijten, het heeft iets.</seg>
                <seg>Het voedsel dat in Hotel Istoria maar voor het oprapen lag, had allang zijn
                    beste tijd gehad, maar ik moet maar niet te kieskeurig zijn.</seg>
                <seg>Ik mag al blij zijn dat er nog wat te rapen viel.</seg>
                <seg>De kruimels die in mijn schoot vallen, pluk ik argeloos uit mijn fris gewassen
                    schaamhaar.</seg>
                <seg>Vandaag is het zondag.</seg>
                <seg>Helemaal zeker is dat niet, maar ik vind dat het zondag is en dan dwing ik
                    mezelf meer naar binnen te spelen dan op andere ochtenden.</seg>
                <seg>Nu ja, ochtend, zo blijf ik het noemen, ook al is de zon nog niet zo gek lang
                    achter de bergtoppen verdwenen.</seg>
                <seg>Slapen doe ik overdag, probeer ik overdag te doen; leven, eten, drinken, doe ik
                    zoveel mogelijk 's nachts.</seg>
                <seg>Eten.</seg>
                <seg>Ik, die altijd zo'n fantastische appetijt had, heb nu de grootste moeite om een
                    speculaaskoekje van twee keer niks door mijn keel te krijgen.</seg>
                <seg>Ik spoel het koekje weg met water, water en nog eens water.</seg>
                <seg>Als toetje gaat mijn tong weer langs mijn lijf.</seg>
                <seg>Ik lijk op een kat die zichzelf schoonboent.</seg>
                <seg>Met dat verschil dat een kat een vastere ontlasting heeft.</seg>
                <lb/>
                <seg>Wil ik niet dat kiespijn me overvalt, mag ik niet vergeten grondig mijn gebit
                    te poetsen.</seg>
                <seg>Het is niet dat ik naar de tandarts kan. Een rotte kies zou me uit mijn slaap
                    houden en zou ik geheel eigenhandig mogen trekken.</seg>
                <seg>Dus al bestaat een maaltijd uit niet meer dan een aantal verwaarloosbare
                    happen, nadien sleep ik mezelf steevast naar de badkamer.</seg>
                <seg>Ook nu.</seg>
                <seg>Ik ben alweer aan de voorlaatste tube tandpasta.</seg>
                <seg>Er liggen er nog meer in Hotel Istoria, ik weet precies waar, ik weet precies
                    hoeveel, maar ik zal ze niet meer nodig hebben.</seg>
                <lb/>
                <seg>Omdat ik - tegen beter weten in - met eigen ogen wil zien of er daarbuiten nog
                    wat meer te beleven valt dan wat gefonkel van sterren, schuif ik het gescheurde
                    witte laken opzij dat ik voor het piepkleine badkamerraampje heb
                    gespannen.</seg>
                <seg>Mondini ligt er net zo verlaten bij als toen ik hier neerstreek.</seg>
                <seg>Toen al was aan niets te merken dat het in dit dorp ooit van de bedrijvigheid
                    gewemeld moet hebben, dat er ooit een massa voor de stoeltjeslift in de rij
                    gestaan moet hebben, dat ooit zoveel toeristen ernaar verlangd moet hebben om
                    van de bergflanken te sjezen.</seg>
                <seg>Van aan het badkamerraampje kan ik zo'n bergflank wel zien, maar hoe ik mijn
                    hoofd ook draai of keer, een bergtop krijg ik niet in het vizier.</seg>
                <seg>Vast zelfs niet als het in me zou opkomen om het raampje te openen en mijn
                    hoofd door de opening te wringen.</seg>
                <seg>Mijn opgezwollen hoofd past er nooit door.</seg>
                <seg>Misschien doet zelfs een babyhoofdje dat niet en als het mits wat wringen toch
                    zou lukken, kan ik aan de eigenaar van dat babyhoofdje niet vragen of er nog
                    sneeuw op de bergtoppen ligt, nu ja, ik zou het wel kunnen vragen maar een
                    antwoord moet ik van zo'n ukje niet verwachten.</seg>
                <lb/>
                <seg>'Zie je de top, Lily?</seg>
                <seg>Ligt er sneeuw?</seg>
                <seg>Bungelen de stoeltjes van de skiliften weer zo vervaarlijk heen en weer?</seg>
                <seg>Noem jij dat niet vervaarlijk?</seg>
                <seg>Noem jij dat vrolijk?</seg>
                <seg>Ach, lieve schat toch.</seg>
                <seg>Verbaas jij je er niet over dat ze niet bij het minste zuchtje naar beneden
                    denderen?</seg>
                <seg>Staat er wind vandaag?</seg>
                <seg>Een klein briesje misschien?</seg>
                <seg>Mij krijg je dat ding niet in.</seg>
                <seg>Nooit van mijn leven.</seg>
                <seg>Jou wel?</seg>
                <seg>Waaghalsje.</seg>
                <seg>Lief, lief waaghalsje van me.</seg>
                <seg>Oma en opa hebben zich er vakantie na vakantie in naar boven laten
                    hijsen.</seg>
                <seg>Wist je dat?'</seg>
                <lb/>
                <seg>Om te vermijden dat de hitte genadeloos binnensluipt van zodra de zon opkomt,
                    schuif ik het witte laken op zijn plaats voor ik de badkamer uit schuifel.</seg>
                <seg>Uitgeput ga ik op de matras liggen.</seg>
                <seg>Opnieuw geef ik een perfecte imitatie van een kat ten beste.</seg>
                <seg>Ik lik traag.</seg>
                <seg>Mijn dagen vul ik met langzame handelingen.</seg>
                <seg>Ik ben de kampioen van de slow motion.</seg>
                <seg>Mij hadden mijn ouders geen berg af moeten sturen.</seg>
                <seg>Het zou weken duren voor ik beneden was.</seg>
                <seg>Over hun weergaloze skivakanties in hun jonge jaren hadden mijn ouders altijd
                    met een fonkeling in de ogen en vooral veel onversneden heimwee in de stem
                    verteld.</seg>
                <seg>Elk jaar opnieuw betreurden ze dat ze de bus naar huis in moesten.</seg>
                <seg>Kon het nog maar, jongen, zeiden ze wanneer ze vonden dat ze weer eens een
                    filmpje van hun capriolen moesten tonen.</seg>
                <seg>Die filmpjes bekeek ik met angst in de ogen.</seg>
                <seg>Was ik blij dat er allang voor mijn geboorte geen sneeuw meer was
                    gevallen.</seg>
                <seg>Niet het minste vlokje.</seg>
                <seg>Nergens meer.</seg>
                <seg>Ook niet op de bergtoppen die Mondini omgeven.</seg>
                <seg>De dooi had zich ingezet.</seg>
                <seg>Fors ingezet.</seg>
                <seg>Eeuwige sneeuw bleek toch niet zo eeuwig te zijn.</seg>
                <seg>Het heeft geen zin om er op bergtoppen naar te zoeken.</seg>
                <seg>De wereld rolt van de ene hittegolf in de andere.</seg>
                <seg>Ik rol mij eens op mijn andere zij.</seg>
                <lb/>
                <seg>In het begin van mijn vlucht, onze vlucht, was van de Noord- en de Zuidpool nog
                    maar weinig sprake.</seg>
                <seg>Gevolg: een fors stijgende zeespiegel; massale migratie uit lagergelegen
                    gebieden; veel te veel volk op een beperkte ruimte; de mens die een probleem
                    graag oplost met een handgemeen of een lynchpartij.</seg>
                <seg>De onmenselijke temperaturen zorgden voor de echte genocide.</seg>
                <seg>Iedereen zocht verfrissing, iedereen wilde drinken, drinken, drinken.</seg>
                <seg>Evelina, Lily en ik waren niet de enigsten die zich zoveel mogelijk langs
                    waterwegen verplaatsten.</seg>
                <seg>We deden ons best zo min mogelijk op te vallen, zo min mogelijk anderen voor de
                    voeten te lopen.</seg>
                <seg>Dat liep een hele tijd goed.</seg>
                <seg>Tot die ene valavond.</seg>
                <seg>We maakten ons klaar om weer op pad te gaan, pakten onze spullen, net als de
                    anderen die de schaduw van hetzelfde bosje bomen hadden opgezocht.</seg>
                <seg>Zomaar uit het niets werd er getrokken, geduwd, gescholden.</seg>
                <seg>Voor we het goed en wel beseften, bevonden we ons in het kolkende middelpunt
                    van een knokpartij.</seg>
                <seg>Evelina gilde dat ze op moesten houden, maar ze hielden niet op, ze gaven geen
                    sikkepit om haar bolle buik.</seg>
                <seg>Lily krijste oorverdovend.</seg>
                <seg>Ik beet behoorlijk hard van me af.</seg>
                <seg>Maar niet hard genoeg.</seg>
                <seg>Voor ik iedereen te pakken had, hadden ze Evelina en Lily al te grazen
                    genomen.</seg>
                <seg>De werkelijkheid is onverbiddelijk.</seg>
                <seg>De werkelijkheid zou een prima filmscenario opleveren.</seg>
                <seg>Tot een draaidag zal het nooit komen.</seg>
                <lb/>
                <seg>Een filmpje van het verhaal dat mijn skifobie gevoed heeft, was er niet.</seg>
                <seg>Of het was er wel en dan hebben mijn ouders het me doelbewust nooit
                    getoond.</seg>
                <seg>Mijn moeder sjeest de berg af.</seg>
                <seg>Mijn vader sjeest de berg af.</seg>
                <seg>Mijn vader sjeest een stuk knulliger dan mijn moeder, maar hij is een man in de
                    bloei van zijn leven dus hij laat zich niet kennen, doet lacherig, speelt, dolt,
                    zoeft vlak voor haar langs, waardoor zij heftig schrikt, onthutst een bruuske
                    beweging maakt die ze beter niet had gemaakt omdat die haar uit evenwicht
                    brengt, een evenwicht dat niet meer te herstellen valt, met als resultaat dat ze
                    tegen de sneeuw smakt en haar sleutelbeen breekt.</seg>
                <seg>En toch stonden die twee een week later voor het altaar.</seg>
                <seg>Mijn moeder noemde het een geluk dat zo'n sleutelbeen niet in het gips moet en
                    dat de sling die ze diende te dragen onder haar trouwkleed nauwelijks
                    opviel.</seg>
                <lb/>
                <seg>Sinds mijn dagen in dit beklemmende tweekamerappartement spoken mijn ouders
                    vaak in mijn hoofd rond.</seg>
                <seg>Soms meen ik zelfs de stem van een van de twee te horen.</seg>
                <seg>Hun stemmen kent, kende Evelina niet.</seg>
                <seg>Meer dan foto's heeft ze nooit te zien gekregen.</seg>
                <seg>Het bestaan van filmpjes heb ik altijd ontkend.</seg>
                <seg>Bij een van mijn strooptochten in Hotel Istoria vroeg ik me plots af in wat
                    soort kamer mijn ouders me zouden hebben verwekt.</seg>
                <seg>Hoe oud ik ook ben, ik blijf een kind van mijn ouders en een kind stelt zich
                    liever niet voor hoe zijn ouders copuleren.</seg>
                <seg>Ik onderdrukte de drang om me in een bed neer te vlijen.</seg>
                <seg>Lang zou ik het op zo'n bed toch niet uitzingen, de hotelkamers met hun hoge
                    plafonds zijn regelrechte bakovens.</seg>
                <seg>En ik wil liever niet levend gegrild worden.</seg>
                <seg>Waag ik me buiten, en dat doe ik uitsluitend 's nachts, dan nog mag ik de
                    aandacht geen seconde laten verslappen of het kan me fataal worden.</seg>
                <seg>Je weet maar nooit of iemand anders Mondini ook een prima toevluchtsoord
                    vindt.</seg>
                <lb/>
                <seg>Over mijn uitstapjes dien ik goed na te denken.</seg>
                <seg>Hoelang waag ik me buiten?</seg>
                <seg>Wat is het doel?</seg>
                <seg>Trek ik naar het naburige meer, meertje intussen, om de watervoorraad aan te
                    vullen?</seg>
                <seg>Hoeveel kan ik tillen?</seg>
                <seg>Hoe was de beste weg ernaartoe ook alweer?</seg>
                <seg>Ik kan me geen misstap veroorloven.</seg>
                <seg>De nachten zijn misschien nog verraderlijker dan de dagen.</seg>
                <lb/>
                <seg>Al slinkt het waterpeil van het meer, meertje, zienderogen, de dag dat het meer
                    helemaal opgedroogd raakt, zal ik niet meer meemaken.</seg>
                <seg>Denk ik.</seg>
                <seg>Kans is groot.</seg>
                <seg>Honderd procent zeker.</seg>
                <seg>Het regent nog maar zelden.</seg>
                <seg>De hydrologische cyclus is helemaal om zeep.</seg>
                <seg>Zelfs op de schaarse momenten dat het regent, ren ik niet meteen als een
                    dolgelukkig kind naar buiten.</seg>
                <seg>Ik moet het hoofd koel houden.</seg>
                <seg>Vandaag de dag is de regen warmer dan de heetste waterstraal die vroeger, lang,
                    lang geleden uit de douche kwam.</seg>
                <seg>Als ik niet oplet, zou ik mezelf aan de kleinste regendruppel verbranden.</seg>
                <seg>Ik moet het hoofd koel houden.</seg>
                <seg>Denken en herdenken voor ik doe.</seg>
                <seg>Tweemaal denken voor ik eenmaal iets verkeerds doe.</seg>
                <seg>Ik spring best niet te kwistig met mijn energie om.</seg>
                <lb/>
                <seg>Ik gooi de telefoon, waarmee ik blijkbaar weer totaal onbewust aan het spelen
                    was, naast me neer, draai me naar de kan en drink, drink, drink, zet het opnieuw
                    op een likken en spoel het zout met nog een paar slokken weg.</seg>
                <seg>Morgennacht, maandag, vul ik de watervoorraad aan.</seg>
                <seg>Dinsdagnacht breng ik nogmaals een bezoekje aan Hotel Istoria.</seg>
                <seg>Door de voedselvoorraad ben ik stilaan heen, maar er is nog genoeg papier te
                    rapen, folders, kranten, bijbels.</seg>
                <seg>Het is geen krokant gebakken kalfszwezerik met puree van broccoli,
                    kaasaardappelen en een sausje van sinaasappel, maar het is alleszins beter dan
                    niks en ik moet maar denken dat Michel Lotito twee jaar niets anders op zijn
                    bord duldde dan de onderdelen van een Cessna 150.</seg>
                <seg>Twee jaar om een vliegtuig volledig naar binnen te werken, daar moet je geduld
                    voor hebben.</seg>
                <seg>En goed gek voor zijn.</seg>
                <seg>Ik mag dan een voorliefde voor gekken als Lotito hebben, dat betekent niet dat
                    ik hem zo adoreer dat ik zomaar de schamele inboedel van dit beklemmende
                    tweekamerappartement in mijn mond begin te stoppen.</seg>
                <lb/>
                <seg>Stoppen.</seg>
                <seg>Nee.</seg>
                <seg>Ik moet doorgaan.</seg>
                <seg>Ik moet opstaan, ik moet maar weer eens opstaan.</seg>
                <seg>Rechtkrabbelen.</seg>
                <seg>De benen strekken.</seg>
                <seg>In beweging komen.</seg>
                <seg>In beweging blijven.</seg>
                <seg>Hoeveel moeite het me ook kost.</seg>
                <seg>Eerst nog even wat zout van mijn huid halen.</seg>
                <seg>Op krachten komen.</seg>
                <seg>De waterfles zoeken waarmee ik buiten niet zonder kan. De waterfles niet meteen
                    vinden.</seg>
                <seg>Vloeken.</seg>
                <seg>De waterfles dan toch onder een kast zien liggen.</seg>
                <seg>Glimlachen omdat eens goed vloeken blijkt te helpen.</seg>
                <seg>De dop van de waterfles schroeven.</seg>
                <seg>Met de kan de waterfles vullen.</seg>
                <seg>De dop weer op de waterfles schroeven.</seg>
                <seg>Menen beneden de ouderwetse winkelbel te horen.</seg>
                <seg>Stilstaan.</seg>
                <seg>Luisteren.</seg>
                <seg>Beseffen dat de ouderwetse winkelbel onklaar is gemaakt.</seg>
                <seg>En toch maar met de fles als een nutteloos wapen in de hand stil, behoedzaam,
                    voetje voor voetje de trap afdalen.</seg>
                <seg>In de voormalige skilattenverhuur, waarvan ik de etalage zo goed en zo kwaad
                    mogelijk heb dichtgespijkerd met het hout van lattenbodems uit Hotel Istoria,
                    tweemaal met de ogen knipperen.</seg>
                <lb/>
                <seg>'Welkom, welkom.</seg>
                <seg>Goed jullie weer te zien.</seg>
                <seg>28.5 voor mevrouw en 29.5 voor meneer, is het niet?</seg>
                <seg>En jullie favoriete latten.</seg>
                <seg>De pistes liggen er betrekkelijk goed bij.</seg>
                <seg>Niet te ijzig.</seg>
                <seg>Niet te poederig.</seg>
                <seg>Jullie zullen gezwind naar beneden glijden.</seg>
                <seg>Maar toch maar even oppassen voor die schouder.</seg>
                <seg>Wat een opschudding toen.</seg>
                <seg>Het zou wel eens een van de laatste keren kunnen zijn.</seg>
                <seg>Als je alles moet geloven wat de ronde doet, telt de wereld straks alleen nog
                    maar warmwatervissen.</seg>
                <seg>Laat ze maar bazelen.</seg>
                <seg>Zo'n vaart loopt het vast niet.</seg>
                <seg>En mocht het dat wel doen, verwelkomen we jullie hier net zo graag.</seg>
                <seg>Zonder sneeuw is het landschap ook adembenemend.</seg>
                <seg>Prachtig wandelen.'</seg>
                <lb/>
                <seg>Wandelen.</seg>
                <seg>Nu ik hier toch beneden sta, kan ik net zo goed naar buiten, de nacht in.</seg>
                <seg>Ik schuif mijn voeten in de slippers die ik hierbeneden altijd uitschop en die
                    me daarbuiten tegen de warme ondergrond beschermen.</seg>
                <seg>Terstond voel ik me minder naakt.</seg>
                <seg>Ik kijk achterdochtig naar de ouderwetse winkelbel wanneer ik de deur open,
                    maar de winkelbel geeft niet de minste kik.</seg>
                <seg>In het uitgestorven bergdorp is het akelig stil en het is vast menselijk om
                    naar geluid te snakken.</seg>
                <seg>Als ik over de straatstenen schuifel, maken mijn voeten in de slippers een
                    soppend melodietje.</seg>
                <seg>Ik steek zo snel als mijn benen het ook maar enigszins toelaten het plein over
                    en vlucht naast Hotel Istoria de kerk in.</seg>
                <lb/>
                <seg>'Als je moeder sliep, sliep ze,' zei mijn vader op de zondagochtend dat hij
                    vond dat hij haar maar beter eens in de hemel kon gaan vergezellen.</seg>
                <seg>'Maar ik niet.</seg>
                <seg>Zelfs het getrippel van een muis krijgt mij wakker.'</seg>
                <seg>Mijn gesluip langs de heiligenbeelden heeft niets weg van het getrippel van een
                    muis, ik sluip als een kat, als een rasechte kater.</seg>
                <seg>En ik hoor mijn vader weer vertellen over de skitrips, over de kerk die vlak
                    naast het hotel stond.</seg>
                <seg>Hij zwoer dat hij God op geen enkele plek feller had gehaat dan daar.</seg>
                <seg>Hij haatte God door de kerkklokken.</seg>
                <seg>'Je zou denken dat ze om elf uur 's avonds elf keer zouden slaan.</seg>
                <seg>Mooi niet.</seg>
                <seg>Moesten ze drieëntwintig keer doen.</seg>
                <seg>Om dan gedurende een viertal seconden adem te halen, om dan nog eens elf keer
                    te slaan.</seg>
                <seg>Om gek van te worden.'</seg>
                <lb/>
                <seg>Ik klim de trappen naar de toren op en ik denk aan vader.</seg>
                <seg>Ik zweer dat het me moeite kost, het is een heel eind naar boven, maar ik moet
                    zolang mogelijk doen alsof alles normaal is, dat er niets aan de hand is.</seg>
                <seg>Ik moet volhouden en ik denk aan moeder.</seg>
                <seg>Ik mag mijn hoofd niet laten hangen.</seg>
                <seg>Ik moet mezelf handhaven en ik denk aan Lily.</seg>
                <seg>Ik moet doorzetten, doorbijten.</seg>
                <seg>Ik moet hard zijn, mij niet laten kennen en ik denk aan Evelina en haar bolle
                    buik en mijn gedachten overweldigen me zo dat ik een onweerstaanbare drang krijg
                    om de klokken te luiden en voor ik het goed en wel besef hang ik als een
                    volleerde koster aan het touw, geef ik er een ruk aan en hoe hard het gedonder
                    van de kerkklokken mijn trommelvliezen ook pijnigen, het overstemt tenminste
                    heel even de doodsreutels die ik heb moeten aanhoren en die doodsreutels mogen
                    mij niet klein krijgen, dus luid ik als een bezetene de klokken, en ik tel, ik
                    tel tot drieëntwintig en dan haal ik een viertal seconden adem en dan luid ik de
                    klokken nog eens elf keer en zolang het geluid in mijn oren nagalmt, zolang niet
                    alle geluid is weggeëbd, leef ik.</seg>
                <lb/>
                <seg>17 september 2020, 10u14</seg>
            </p>
        </body>
    </text>
</TEI>